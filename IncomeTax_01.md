সময়ের মধ্যে আয়কর রিটার্ন দাখিল না করলে তাকে জরিমানা গুনতে হবে।
*****************************************************************************

চলতি করবর্ষে আড়াই লাখ টাকার বেশি আয় থাকলেই আয়কর রিটার্ন জমা দিতে হবে। আর ১২ ডিজিটের ই-টিআইএন ছাড়া রিটার্ন গ্রহণযোগ্য হবে না। ২০১৭-১৮ কর বছরের নিয়মিত আয়কর রিটার্ন দাখিলের জন্য চলতি বছরের ১ জুলাই থেকে ৩০ নভেম্বর পর্যন্ত সময় নির্ধারণ করা হয়েছে। আর সক্ষম করদাতা নির্ধারিত সময়ের মধ্যে আয়কর রিটার্ন দাখিল না করলে তাকে জরিমানা ও অতিরিক্ত সুদ গুনতে হবে।

সাধারণভাবে কোনো ব্যক্তির আয় দুই লাখ ৫০ হাজার টাকার বেশি হলেই তাকে আয়কর দিতে হবে। ব্যতিক্রম হিসেবে নারী এবং ৬৫ বছর বা তদূর্ধ্ব বয়সের করদাতার আয় তিন লাখ টাকার বেশি, প্রতিবন্ধী করদাতার আয় চার লাখ টাকার বেশি, গেজেটভুক্ত যুদ্ধাহত মুক্তিযোদ্ধার আয় চার লাখ ২৫ হাজার টাকার বেশি হলে স্বাভাবিক নিয়মেই তাঁকে আয়কর রিটার্ন দাখিল করতে হবে।

আয়কর অধ্যাদেশের ৭৫ ধারা অনুসারে নির্ধারিত সময়ের মধ্যে আয়কর রিটার্নে ব্যর্থ হলে সংশ্লিষ্ট করদাতার ওপর সংশ্লিষ্ট রাজস্ব কর্মকর্তা আয়কর অধ্যাদেশের ১২৪ ধারা অনুসারে জরিমানা আরোপ করতে পারবেন। একই সঙ্গে রাজস্ব কর্মকর্তা ৭৩ ধারা অনুযায়ী ৫০ শতাংশ অতিরিক্ত সরল সুদ বা ৭৩(এ) ধারা অনুসারে বিলম্ব সুদও আরোপ করতে পারবেন। তবে উপকর কমিশনার কর্তৃক বাড়ানো সময়ে কোনো করদাতা রিটার্ন জমা দিলে জরিমানা আরোপ হবে না। কিন্তু অতিরিক্ত সরল সুদ ও বিলম্ব সুদ আরোপ হবে।

অর্থমন্ত্রী আবুল মাল আবদুল মুহিত ৩০ নভেম্বরকে কর দিবস ঘোষণা করেছেন। অর্থাৎ ২০১৬ সালের ১ জুলাই থেকে ২০১৭ সালের ৩০ জুন পর্যন্ত সময়ে করদাতার আয়-ব্যয়ের সব হিসাব আয়কর রিটার্নের মাধ্যমে ২০১৭ সালের ১ জুলাই থেকে ৩০ নভেম্বরের মধ্যে জমা দিতে হবে। বিশেষ কোনো কারণে করদাতা এ সময়ের মধ্যে আয়কর রিটার্ন দাখিল করতে না পারলে জমা দেওয়ার সময় বাড়ানোর আবেদন করতে পারবে। এ ক্ষেত্রে করদাতাকে সংশ্লিষ্ট কর অঞ্চলের উপকর কমিশনার বরাবর আবেদন করতে হবে। সময় বাড়ানোর আবেদনপত্র মিলবে এনবিআরের ওয়েবসাইটে।

রিটার্ন দাখিলের জন্য দুই ধরনের পদ্ধতি আছে—সাধারণ ও সর্বজনীন স্বনির্ধারণী পদ্ধতি। করদাতার ১২ ডিজিটের ই-টিআইএন না থাকলে সর্বজনীন স্বনির্ধারণী পদ্ধতিতে রিটার্ন দাখিল করা যাবে না। এ পদ্ধতিতে করদাতা নিজের আয় নিজে নিরূপণ করে প্রযোজ্য কর পরিশোধ করবে। রিটার্নের তথ্যে গরমিল পেলে রাজস্ব কর্মকর্তা প্রয়োজন মনে করলে সংশ্লিষ্ট করদাতাকে সংশোধনে সুযোগ দিতে পারবেন। তবে রিটার্ন জমা দেওয়ার ১৮০ দিন পর সংশোধনের সুযোগ থাকবে না। অন্যদিকে রাজস্ব ফাঁকি দিতে বড় অঙ্কের মিথ্যা তথ্য দেওয়ার প্রমাণ মিললে রিটার্ন অবশ্যই অডিটে পাঠানো হবে। ২০১৭-১৮ কর বছরে আয়কর অধ্যাদেশ অনুযায়ী সর্বজনীন পদ্ধতিতে দাখিলকৃত নতুন রিটার্নে ব্যবসা ও পেশা খাতে প্রদর্শিত আয়ের পাঁচ গুণ পর্যন্ত প্রারম্ভিক পুঁজি প্রদর্শন করা হলে রিটার্নে পুঁজির উৎস ব্যাখ্যা না করলেও রাজস্ব কর্মকর্তারা প্রশ্ন তুলবেন না। এ ক্ষেত্রে আয় প্রদর্শিত সীমার বেশি হতে হবে। অন্যদিকে সাধারণ পদ্ধতিতে রিটার্ন দাখিলের পর রাজস্ব কর্মকর্তা করের পরিমাণ নির্ধারণ করেন।
