মেহনত এবং সিলেবাস
_
প্রত্যেক ক্ষেত্রেই সফলতার পেছনে দুটো বিষয় থাকে। মেহনত এবং সিলেবাস। ডাক্তার হতে গেলে কঠিন মেহনত করতে হয়। কিন্তু শুধু মেহনত করে গেলে হয় না। এর জন্যে লাগে সিলেবাস। সিলেবাস যদি যথার্থ না হয়, হাড়ভাঙ্গা মেহনত হবে ফাটা বেলুন ফুলানোর মতো। এভাবে ইঞ্জিনিয়ারিং বলি আর ব্যারিস্টারি বলি, প্রতিটি ক্ষেত্রেই মেহনতের পাশাপাশি লাগবে সিলেবাস।
এ জন্যেই আল্লাহ তায়ালা রাসুল পাঠানোর পাশাপাশি পাঠিয়েছেন কিতাব। রাসুল মেহনত করেন, কিন্তু কিতাবকে সামনে রেখে, শাশ্বত সিলেবাসকে সামনে রেখে। ফলে তাড়াতাড়িই সফলতা আসে।
আমাদের রাসুল সাল্লাল্লাহু আলাইহি ওয়া সাল্লাম মেহনত করলেন। কঠিন মেহনত। জাহেরী মেহনত, সাথে বাতেনী মেহনত। মেহনতের পরিমাণ বুঝানোর জন্য বলা হয় সব নবীর কষ্টের চেয়েও রাসুলের কষ্ট বেশি। রাসুলের মেহনত ও কুরবানির কথা আল্লাহও কুরআনে উল্লেখ করেন। হাদীসের কিতাবগুলিতেও বার বার কষ্ট ও মেহনতের বর্ণনা ঘুরে ঘুরে আসে। সাহাবাদের জবানেও তার প্রকাশ ঘটে। কিন্তু সফলতার বর্ণনা দেয়ার ক্ষেত্রে আল্লাহ সাফল্যকে নিজের দিকে সম্পর্কিত করেন। হিদায়াতের ক্ষেত্রে বলেন,
আপনি যাকে চান হেদায়াত দিতে পারবেন না, আমি যাকে ইচ্ছে হিদায়াত দিই। বালি নিক্ষেপের ঘটনায়ও বলেন, আপনি নিক্ষেপ করেন নি, আমি নিক্ষেপ করেছি।
কী রহস্য এর পিছনে?

মেহনত করেন রাসুল, আল্লাহও তা স্বীকার করেন, তারপরও ফলাফল বর্ণনার ক্ষেত্রে বলেন, আপনি করেন নি, আমি করেছি।
ওলামাগন এর দুই জবাব দেন। এক, মেহনতকারী মেহনতের ফলাফলের জন্য আল্লাহ তায়ালার উপর নির্ভরশীল। আল্লাহ না চাইলে কোন মেহনতই সফল হয় না।
দুই, আল্লাহ যেন বলতে চান, মেহনত আপনি করলে কি হবে, সিলেবাস তো আমার। কত শতজন মেহনত করলো, কত দার্শনিক কত থিওরী দিলো, সফল হতে পারলো না। আমার সিলেবাসই তো আপনার সফলতার রহস্য।
মেহনত করতে হবে। কুরবানি করতে হবে। রাসুলকেই যেখানে করতে হলো। মেহনত লাগবেই। এটিই সুন্নাতুল্লাহ।

কিন্তু মেহনতই সব নয়। মেহনত যতই হোক, কুরবানি যাই হোক, যদি সিলেবাস সঠিক না হয়, যদি সিলেবাস নামেমাত্র থাকে, সাফল্য প্রশ্নবিদ্ধ হয়।
রাসুল মেহনত করলেন তেইশ বছর। এরপর খুলাফায়ে রাশেদীন। হজরত ওমর রাঃ এর খিলাফতকালে দেখা গেলো অর্ধ পৃথিবী ইসলামের পতাকা তলে। হিসাব করলে দেখা যাবে, এত বড় বিপ্লব মাত্র ত্রিশ থেকে পঁয়ত্রিশ বছরে। কারণ সঠিক মেহনত, সঠিক সিলেবাস।
মেহনতে সাধারণ মানুষ বেশি থাকে, কিন্তু তাদের পরিচালনার জন্যে চাই বিশেষ মানুষ। ইনারাই ওলামায়ে রব্বানী। তাঁরা সিলেবাস বর্ণনা করেন, সিলেবাসের অর্থ বুঝিয়ে দেন। সিলেবাসের হেফাজত করেন। সাধারণ মানুষ যত মেহনত করুক,যত কুরবানি দিক, সিলেবাসের গভীরে যাওয়া তাদের পক্ষে সম্ভব হয় না। কিন্তু তাদের মেহনতও কম নয়।
কাজেই দ্বীনের মেহনতকে এভাবে বুঝা চাই। দ্বীনের মেহনতগুলোতে ধ্বস নামে সিলেবাস বুঝে এ রকম লোক চলে যাওয়ার কারণে, কিংবা এ রকম লোকদের অবহেলা করার কারণে।
কখনও কখনও সিলেবাসের শব্দ থাকে, কিন্তু অর্থ হারিয়ে যায়। ফলে মেহনত হয়ে পড়ে রুসম রেওয়াজ।

মেহনতের সিলেবাস গভীরভাবে বুঝার জন্য থাকতে হবে কুরআন-হাদীসের গভীর বুঝ। কেউ যদি ছাত্রজীবনে কুরআন-হাদীস বুঝার মেহনতে অবহেলা করে, তবে লম্বা সময় মেহনতে দিয়েও সে সিলেবাস বুঝতে সক্ষম হয় না। ফলে বুঝের ক্ষেত্রে সাধারণের সাথে তারও খুব বেশি পার্থক্য হয় না।
আমার এই কথাগুলো তিক্ত হলেও সত্য, দিল মানতে না চাইলেও সত্য।

আবার মুতাকাদ্দিমীন ও মুতাআখিখরীনের মধ্যেও বুঝের পার্থক্য হয়। আপনি হজরত ওমর পালনপুরী রহঃ এর বয়ানাতগুলো শুনুন। তিনি দেওবন্দের ফার্স্টবয় ছিলেন।ছাত্রজীবন থেকে মেহনত করছিলেন। তার বয়ান শুনুন। দেখবেন, ঈমান ও আখলাকের পরিবর্তনে সমষ্টিগত জীবনে এর প্রভাবগুলো তিনি কিভাবে তুলে ধরতেন। এ আর কিছুই না। সিলেবাসকে সঠিকভাবে উপলদ্ধি করতে পারার ফল।
আপনি আমার কথাগুলো নিয়ে ভাবুন। আমি ছোট মানুষ। বড়দের মুখ থেকে শুনা কথাগুলো নিয়ে ভাবি, এরপর লিখি। প্রকৃত জ্ঞানী তো আল্লাহ সুবহানাহু ওয়া তায়ালাই।
হে মাওলা! তুমিই বুঝ দেয়ার মালিক। আমাদের মাহরুম করো না।
