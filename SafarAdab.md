সফরের আদাবসমূহ

সফর কঠিন এবং কষ্টকর এক বিষয়৷ হাদীসে সফরকে আযাবের সঙ্গে তুলনা করা হয়েছে (বুখারি ও মুসলিম)৷ সফর এতই কষ্টকর এক বিষয় যে, শরীয়ত সফর অবস্থায় লম্বা (চার রাকআতী) নামাযকে অর্ধেক করে দিয়েছে৷ সুন্নাতে মুআক্কাদা নামাযের তাকিদকে শিথিল করে দেয়া হয়েছে৷ আবার সফরে রয়েছে অনেক শিক্ষণীয় বিষয়, দৃষ্টি সম্প্রসারিত হওয়ার সুযোগ, আল্লাহ তাআলার কুদরতের লীলা অবলোকনের সুবর্ণ সুযোগ৷

নিম্নে সফরের আদাবসমূহ সংক্ষেপে উল্লেখ করা হচ্ছে৷ এগুলোর প্রতি খেয়াল রাখলে আশা করা যায় সফরের কঠিনত্ব কমে আসবে৷ কষ্ট লাঘব হবে৷ কষ্টের সফর ইবাদতে পরিণত হবে৷ নেক নিয়তে সফর করলে মুহূর্তে মুহূর্তে আমলনামায় সওয়াব লিপিবদ্ধ হবে৷

1. কোথাও সফরের ইচ্ছা পোষণ করলে নির্ভরযোগ্য ও অভিজ্ঞদের নিয়ে পরামর্শ করা, এই সময়ে সফর করা এবং ওই এলাকার অবস্থা সম্পর্কে তথ্য সংগ্রহ করা৷

2. সফরে বের হওয়ার সময় পরিবার-পরিজন থেকে বিদায় নেয়া এবং তাদের থেকে বিদায়ী দুআ নেয়া এবং দেয়া৷

3. সফরসঙ্গী নির্বাচন করা এবং অন্যূন তিনজন সফরসঙ্গী থাকা৷

4. একজন আমীর নিযুক্ত করা৷ হাদীসে এসেছে, তোমাদের মধ্যে তিন ব্যক্তি সফরে বের হলে তন্মধ্যে একজনকে আমীর বানিয়ে নাও৷ (আবু দাউদ)

5. রওয়ানা দেয়ার পূর্বে দুই রাকআত নফল নামায আদায় করা৷ (মুসান্নাফ ইবনে আবী শায়বা)

6. বাহনে উঠে সফরের দুআ পড়া৷ তিনবার আল্লাহু আকবার পড়ে এই দুআ পাঠ করা-
سُبْحانَ الَّذِي سَخَّرَ لَنَا هَذَا وَمَا كُنَّا لَهُ مُقْرِنِينَ وَإِنَّا إِلَى رَبِّنَا لَمُنقَلِبُونَ.

اللَّهُمَّ إِنَّا نَسْأَلُكَ فِي سَفَرِنَا هَذَا الْبِرَّ وَالتَّقْوَى, وَمِنْ الْعَمَلِ مَا تَرْضَى, اللَّهُمَّ هَوِّنْ عَلَيْنَا سَفَرَنَا هَذَا وَاطْوِ عَنَّا بُعْدَهُ, اللَّهُمَّ أَنْتَ الصَّاحِبُ فِي السَّفَرِ وَالْخَلِيفَةُ فِي الْأَهْلِ, اللَّهُمَّ إِنِّي أَعُوذُ بِكَ مِنْ وَعْثَاءِ السَّفَرِ وَكَآبَةِ الْمَنْظَرِ وَسُوءِ الْمُنْقَلَبِ فِي الْمَالِ وَالْأَهْلِ.
(সহীহ মুসলিম)

7. সম্ভব হলে বৃহস্পতিবার সফরে বের হওয়া৷ (সহীহ বুখারি) রাতে কিংবা প্রত্যুষে সফরে বের হওয়া৷

8. বাহন উঁচু স্থানে উঠার সময় আল্লাহু আকবার এবং নিচু স্থানে নামার সময় সুবহানাল্লাহ বলা৷

9. গোনাহের কোনো উপকরণ ও অপছন্দনীয় কিছু সঙ্গে না রাখা৷

10. মুসাফিরের জন্যে উচিত হলো, সফরসঙ্গী, অন্যান্য যাত্রী, পথিক ও ভিক্ষুকের সঙ্গে দুর্ব্যবহার না করা৷ ঝগড়া-ফাসাদ, হিংসা-বিদ্বেষ ও হাসিঠাট্টা পরিহার করে চলা৷ গালিগালাজ, গীবত, লা'নত থেকে বিরত থাকা৷

11. কোনো স্টেশনে নামলে বা কোনো জায়গায় অবস্থান নিলে এই দুআ পড়া-
أَعُوذُ بِكَلِمَاتِ اللَّهِ التَّامَّاتِ مِنْ شَرِّ مَا خَلَقَ.
(সহীহ মুসলিম)

12. মুসাফিরের দুআ ফিরিয়ে দেয়া হয় না মর্মে হাদীসে এসেছে৷ তাই সফর অবস্থায় বেশি বেশি করে দুআ করা৷ তিলাওয়াত ও যিকিরের সঙ্গে চলা৷

13. সফরের প্রয়োজন শেষ হলে তাড়াতাড়ি বাড়ি ফেরা৷ (বুখারি ও মুসলিম)

14. সফর থেকে ফিরে প্রথমে মসজিদে অবস্থান নেয়া এবং দু-রাক'আত নামায আদায় করা৷ (বুখারি ও মুসলিম) এবং এই দুআ পাঠ করা-
آيِبُونَ تَائِبُونَ عَابِدُونَ لِرَبِّنَا حَامِدُونَ
(সহীহ মুসলিম)

15. নারীদের জন্যে মাহরাম ছাড়া সফর করা হারাম৷ তাই তাদের জন্যে মাহরাম ছাড়া সফর না করা৷ (বুখারি ও মুসলিম)
