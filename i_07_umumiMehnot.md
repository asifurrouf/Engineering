কেন উমুমী মেহনতের কোন বিকল্প নেই
_
ইসলাম এসেছে মানবতার মুক্তি ও সফলতার রাস্তা দেখানোর জন্যে। সারা পৃথিবীর সব সমস্যার মূল আখলাকের জ্ঞান থেকে দূরে থাকা। নৈতিক শিক্ষাদানে সারা পৃথিবী ব্যর্থ। কারণ আখলাক ও নৈতিকতার সিলেবাস কেউ ফলো করে নি। ফলে বিজ্ঞানের অভূতপূর্ব উন্নতিও মানবতাকে শান্তি ও সফলতার রাস্তা দেখাতে পারে নি। কারণ একটাই মানবতার উন্নয়নের জন্য যে সিলেবাস মুহাম্মাদুর রাসুলুল্লাহ সাল্লাল্লাহু আলাইহি ওয়া সাল্লাম নিয়ে এসেছেন সেটিকে অবহেলা করা। এই সিলেবাস একটা পরীক্ষিত সিলেবাস। বড় বড় দার্শনিকদের দর্শন কেবল কিতাবের পাতায় রয়ে গেছে, মানব জাতির সত্যিকারের উন্নতি ঘটাতে পারে নি। কিন্তু যে সিলেবাস আমাদের নবী নিয়ে এসেছেন তা বার বার সফল প্রমানিত হয়েছে।
এই সিলেবাসের উপর সবাইকে তুলতে হবে। এক যমানায় ওলি আল্লাহগনের পরশে গিয়ে চোর-ডাকাত ভালো হয়ে যেত। তা এই সিলেবাসের প্রভাব। কওমী মাদ্রাসা ও তাবলীগের মেহনতের যা সফলতা তাও এই সিলেবাসকে ফলো করার কারণে।
মোটকথা এই সিলেবাসের ব্যাপক চর্চা ছাড়া মানবতার বিজয় অসম্ভব। তাবলীগের মেহনত তার স্বার্থক রূপায়ন। সাধারণ মানুষের উপযোগী করে ঈমান ও আখলাকের এই প্রশিক্ষণ এত সুন্দরভাবে আঞ্জাম দেয়া হয়েছে যার সুফল সারা পৃথিবী প্রত্যক্ষ করেছে।
এই মোবারক মেহনত সম্প্রতি কিছু সমস্যার মুখোমুখি হলেও এখনও পর্যন্ত তার কোন বিকল্প গড়ে উঠে নি। কারণ ব্যক্তিকেন্দ্রিক কোন মেহনত কখনও এই সফলতা পেতে পারে না। এজন্য হজরতজী ইলিয়াস রহঃ খুবই সতর্ক থেকেছেন যেন এই মেহনত তার নামে পরিচিত না হয়। তিনি এই মেহনতকে রাসুল এবং সাহাবাদের দিকে নিসবত করেছেন। নিজেকে রাখতে চেয়েছেন আড়ালে। তাই এখানে বরাবরই ব্যক্তিকেন্দ্রিকতার চেয়ে জামাতবদ্ধ কাজকে বেশি প্রাধান্য দেয়া হয়েছে। তাবলীগের কাজের সার্বজনীন গ্রহনযোগ্যতার এটিই সবচেয়ে বড় কারণ।
কাজেই এ কথা সূর্যের মতো স্পষ্ট, ব্যক্তিকেন্দ্রিক কোন মেহনত এর বিকল্প হবে না। আর একইভাবে কোন ব্যক্তি বা পরিবারকে যদি বেশি প্রাধান্য দেয়া হতে থাকে তাহলে এই মেহনতও ক্ষতিগ্রস্ত হবে এবং এই মেহনত তার গ্রহনযোগ্যতা হারাবে।
মনে রাখতে হবে, এই মেহনত কোন ব্যক্তি বা পরিবারের মালিকানাধীন সম্পত্তি নয়, বরং এই মেহনত পুরো উম্মতের আমানত।
উপরের আলোচনার সারমর্ম হচ্ছে, মানবতার মুক্তির জন্য উমুমী মেহনতের কোন বিকল্প নেই। আর এখনও পর্যন্ত তাবলীগের কাজই সারা পৃথিবীব্যাপী সবচেয়ে কার্যকর উমুমী মেহনত।
কাজেই পুরো মানবতার কল্যাণের জন্য, ইসলামের জাগরণের জন্য এই মেহনতকে চালিয়ে যাওয়া জরুরী। এই মেহনতের হেফাজতের জন্য সচেষ্ট থাকা সবারই কর্তব্য। আল্লাহ আমাদের সবাইকে বুঝার তাওফীক দিন।
