আমার নানী খুবই সম্ভ্রান্ত। নিজ মেয়ের জামাইদের পর্যন্ত দেখা দেন না।পরপুরুষ তো অসীম কল্পনা।আমি কল্পনা করছি তিনি খালি পায়ে,ছিঁড়া শাড়িতে,শাদা কাপড়ে হাজার হাজার মানুষের সাথে প্রাণভয়ে দৌড়াচ্ছেন। ৭০ বছর বয়স্ক আমার নানী,যিনি কোনদিন চট্টগ্রামের বাইরে যাননি হজ্বের সফর ছাড়া,আজ তিনি অসীম পানে,অজানা গন্তব্যে ছুটে চলেছেন। হাইপারটেনশন কিংবা উচ্চ ডায়াবেটিস তার কাছে আজ মাইনর,বেচে থাকার অদম্য কৌতূহল আজ মেজর। আমার কল্পনা আমাকে টেনে নিয়ে যায়,আমার খালাতো বোন,যে হয়ত প্রেগন্যান্ট, জংগল পাড়ি দিচ্ছে অসম্ভব ভারী শরীর নিয়ে।জংগলের সবুজ,লাল হয়ে উঠছে তার রক্তে।
,
আমার বোন,যার দিকে কোন অপুরুষ যদি চোখ দিত,চোখ তুলে ফেলার যে অদম্য হিম্মত ছিল আমার,সে বোন আজ রাস্তায় অসংখ্য অপুরুষ এর সাথে ধাক্কা খেতে খেতে ত্রাণের জন্য ভিক্ষা মাগছে। যার সাথে কথা বলতে অপুরুষরা অন্তত দুশবার ভাবত,আজ তারা তাকে,,,,,।আমার কল্পনা টেনে নিয়ে যায়,আমার বাবা,আমার জন্মদাতা, আমার জন্য যার রক্ত ঘামে পরিণত, ধৈর্য এর অসম্ভব পাহাড় আমার বাবার চেহেরা আজ ভয়ে কাল হয়ে গেছে।চোখ তার অশ্রুসিক্ত। তিনি আজ রিলিফের লাইনে দাঁড়ানো। কিংবা পাড়ার ছোট ছোট ছেলে,যারা তাকে উঠতে বসতে সালাম দিতো, তিনি আজ তাদের সাথে এক কেজি আলু,এক কেজি চাল এর ছোট পোটলা ধরে টানাটানি করছেন। বাচ্চারা আমার বাবাকে ধাক্কা দিচ্ছে, লাইন ভাঙ্গার কারণে রিলিফ যারা দিচ্ছে,তারা 'কুত্তার বাচ্চা' বলে লাঠি দিয়ে পেটাচ্ছে ।আমার কল্পনা আর এগুতে চায় না।
,
আজ শত শত আমার বাবা,শত শত আমার নানী,শত শত আমার মা,শত শত আমার ছোট্ট বোন এর কাহিনী আমার কল্পনাকে হার মানায়। শত শত জমিদার,শত শত মুরুব্বী, যাদের মুরুব্বিয়ানা,যাদের সর্দারি চলত সমাজে,আজ তারা বিশ্ব সমাজে চাকরের মর্যাদাও পাচ্ছে না। যে মেয়েটি সমাজের সবচেয়ে সম্ভ্রমশীল, যার পাণিগ্রহণ অকল্পনীয় ছিল সমাজের অনেক পুরুষের কাছে,সে মেয়েটির পরিবার আজ তাকে চাকরানি হিসেবেও দিতে পারছে না এ বিশ্ব সমাজের কোন পরিবারে।এমন মূল্যহীন সে।
,
আমি জানিনা কীভাবে সত্যিকার ইমেজ তুলে ধরা যাবে এ রোহিঙ্গা মা-দের,আমার বোন দের।শত শত যুবক,যাদের রক্তে ভিজে আছে আরকানের মাটি,তাদের ইমেজ কীভাবে কল্পনাবল পাবে,তা আমি সত্যিই জানিনা।নিজের পরিবারের সাথে মিলিয়েও একে ভাবনার সাথে প্যারালাল করা যায় না।পরিবারের প্রত্যেক এর সাথে এক কল্পিত ইমেজ ফুটিয়ে তুলে ধরলেও ব্রেইন ফ্রিজড হয়ে উঠে।
,
১৯৭১। এক কোটি শরণার্থী ভারতে ছিল এ বাংলার।আজকের এ পাচ-ছয় লক্ষ নয়, এক কোটি! যশোর রোডে পড়ে থাকত শত শত জীবন্ত কঙ্কাল, যাদের পায়ের মাংস শুকিয়ে যেত,চোখ বের হয়ে আসত। মানুষ ছোটত,কিন্তু এদের দিকে তাকাবার,মৃত এদের কবর দেবার সাহস-সময় ছিল না। আজ আরাকানের নাফ নদী মুখী রাস্তাটাই সেদিনের যশোর রোড। লিভিং স্কালিটন পড়ে আছে, সদ্য জন্ম নেয়া মানব শিশু পড়ে আছে এ রোডের পাশের ঝুপড়িতে।
,
আজকের আরাকানের ইতিহাস,চট্টগ্রাম বিনির্মাণে এ জনপদের ভূমিকা বাদ।১৯৭১ আরাকানে যারা রিফিউজি ছিল এ বাংলার,তাদের কথাও বাদ।সব অতীত বাদ।শুধু জানতে চাই,৭১ সালে এ দেশ ও তার জনগণ কেমন ইমিউনিজড ছিল। আরাকানের জনগণ,ভারতের জনগণ কেমন ছিল তা জানতে চাই।
,
আবেগ ও মানবিক এবং বাস্তবিকতা। কোনটা জিতবে জানি না।আমি কি,আমার সাথে কী হতে পারতো,আমার পরিবারের সাথে কী হতে পারতো সে ক্ষেত্রে আমি কী-তাই মুখ্য। পোলিও হবে,হেপা হবে,উপোস থাকতে হবে,বিশ্বে মর্যাদা, আমাদের অর্জন কমে যাবে-এসবের চেয়ে বড় হয়ে উঠে-'আমাকে মানুষ হতে হবে,আমাকে মুসলিম হতে হবে।'
,
"মুমিন তো এক দেহের মতো।এর কোন এক অংশ আক্রান্ত মানে,এর সমগ্র দেহ-ই আক্রান্ত।'- রাসুলে আকদাসের হাদিসের মাফহুম। যেদিন আমরা সবাই হবো মহা রিফিউজি, যখন বর্ডারলেস ময়দান কায়েম হবে,যে মুনিবের সুপারিশে আমরা আশ্রয় পাবো, সে মুনিব এর সামনে কীভাবে দাঁড়াবো যখন আজ আমরা আমাদের কণ্ঠস্বর তুলি সে মুনিবের উম্মাহের কোন এক অংশকে তাড়ানোর পক্ষে! ওহে আখিরাত বিশ্বাসী, জবাব দেবে?
,
আজ যাচ্ছি ইনশাআল্লাহ-আমার ভাইদের দেখতে,আমাদের মা দের সাথে কথা বলতে।এ উম্মাহের কিছু বুঝদিল উম্মতের কামানো সাদকাহ আমাদের মা-দের খেদমতে দিতে,যারা সে বর্ডারলেস ময়দানে রাসুলে আরাবী এর সুপারিশ পেতে ইনভেস্ট করছে অনবরত। তাওয়াক্কালতু আলাল্লহ,,,
