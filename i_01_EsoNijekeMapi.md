প্রিয় ভাই! এসো, নিজেকে মাপি।
_
চিনি মুখে দিয়ে দেখলাম, তাতে মিষ্টতা নেই। কিংবা মরিচ মুখে পুরে দেখলাম, তাতে ঝাল নেই। মিষ্টতা ছাড়া চিনি, কি করে চিনি হয়? ঝাল ছাড়া মরিচ কি করে মরিচ হয়?
চিনি এবং মিষ্টতা, মরিচ এবং ঝাল একটাকে অন্যটি থেকে কিছুতেই আলাদা করা যায় না। যদি এমন কখনও হয়, তাহলে বুঝতে হবে জিহ্বায় সমস্যা।
একজন দাঈ, যিনি হেদায়াতের মেহনত করেন, তার মাঝেও এমন কিছু আবশ্যকীয় বৈশিষ্ট্য থাকা জরুরী, যা দেখে তাকে চেনা যাবে। বৈশিষ্ট্যগুলোই আঙ্গুল দিয়ে দেখিয়ে বলবে, ইনি দাঈ, হেদায়াতের মেহনতের সাথে আছেন। চিনি থেকে যেমন মিষ্টতা আলাদা করা যায় না, তেমনই এই বৈশিষ্ট্যগুলো ছাড়া একজন দাঈকে কল্পনা করা যায় না।
এই বৈশিষ্ট্যগুলোই নবী-জীবনের সারমর্ম। নবী এলেন। ঈমানের দাওয়াত দিলেন। যারা ঈমান গ্রহন করলো, তারাও এখন দাওয়াত দেন। নামাজ এখনও ফরজ হয় নি, রোযা বা যাকাতের হুকুমও এখনও আসে নি। কিন্তু প্রত্যেক নতুন মুসলমানই এক একজন দাঈ।
দাওয়াত দেন। যারা মুসলমান হয়, তাদের তালীমে বসানো হয়। দ্বারে আরকামে। কিসের তালীম হয়- ফাযায়েলে নামাজের, কিংবা ফাযায়েলে ছাদাকাতের? না! এগুলো তো এখনও ফরজই হয় নি। তালীমে মক্কী সুরাগুলো শুনানো হয়। তাওহীদের কথা, নবীদের কাহিনী, আখলাকের কথা, সবরের কথা, আখিরাতের আলোচনা।
দাওয়াত ও তালীম। ইয়াকীন তৈরি হয় আল্লাহর যাত ও সিফাতের, আল্লাহর ওয়াদা ও ধমকির। অন্তরগুলো হুকুম মানার জন্যে তৈরি হয়।
এবার আহকাম আসে। সাহাবাগন ইবাদতের উপর জমেন। তাদের জন্য রহমতের দরজা খুলে, বরকতের দরজা খুলে। আল্লাহ তায়ালার অফুরন্ত ভান্ডার থেকে নেয়ার যোগ্যতা আসে। ফলে আসে অন্যকে দেয়ার যোগ্যতা। অস্তিত্ব লাভ করে ইকরাম, আখলাক, খিদমত।
দাওয়াত, তালীম, ইবাদত, আখলাকের সাথে খিদমত হিদায়াতের জন্য অপরিহার্য উপাদান। যার মাঝে এ চার আমাল আসবে, সে হিদায়াত পাবে এবং তাকে দিয়ে হিদায়াত ছড়াবে। যেখানে এ চার আমাল জিন্দা হবে, সেখানেই হিদায়াতের আলো জ্বলে উঠবে।
মসজিদওয়ার জামাতের পাঁচকাজ এই চার আমাল জিন্দা করার জন্য। এ চার আমাল দিয়েই আমরা নিজেদের মাপবো, অন্যদের মাপবো। পাঁচকাজ দিয়ে নয়।
আজ আমি নিজেকে পাঁচকাজ দিয়ে মাপি, মাসিক ও বাৎসরিক খুরুজ দিয়ে মাপি। অথচ অনেক সময় এই চার আমালে আমি অনেক পিছিয়ে। ফলে আমি ধোকা খাই।
অথচ একজন দাঈ, কিংবা একজন আলিম, কিংবা একজন বুজুর্গ, যিনি তাবলীগে সময় লাগান না, কিন্তু তাঁর মাঝে এই চার আমাল আছে, তিনি হিদায়াতপ্রাপ্ত, তিনি হিদায়াতের মেহনতে আছেন। আরেকজন বছর বছর তাবলীগে সময় দিয়েও এই চার আমালে অভ্যস্ত হন নি, তিনি কিন্তু মাহরুম।
আমার নিজেকে মাপা দরকার, চিনির মিষ্টতার মতো অবিচ্ছেদ্যভাবে এই চার আমাল আমার মধ্যে আছে তো?
আছে তো আমার মাঝে দাওয়াতের ফিকর? নাকি পাঁচকাজের নামে রুটিনওয়ার্ক করি? আর মাশোয়ারার নামে নতুনদের উপর কর্তৃত্ব চালাই?
আছে তো আমার মাঝে শেখা ও শেখানোর জজবা? আমার অন্তরে আছে তো আলিম-ওলামার কদর? নাকি তিনচিল্লা দিয়েই আমি আলিমগনের সমালোচনা করি?
আছে তো আমার মাঝে ইবাদত, মুয়ামালাত ও মুয়াশারাতের পূর্ণতা,
অাছে তো আমার মাঝে আখলাক? আমি আমার ব্যবসা, চাকরি,কৃষিকাজ কিংবা শিক্ষকতাকে খিদমত বানিয়েছি তো? নাকি কেবল জামাতের রান্নাবান্নাকেই খিদমত বুঝি?
যদি উত্তর সন্তোষজনক না হয়, তাহলে সময় লাগানোর পরিমাণ, ইন্তিজামমূলক কার্যক্রম দিয়ে আমার নিজেকে বিশেষ কিছু মনে করা বোকামি। আমি তাই করছি না তো?
