কিছু কিছু মানুষ অল্পতেই আত্মগর্বের শিকার হয়ে যায়। কিন্তু সে যে এই ব্যাধির শিকার, তা সে ধরতেই পারে না। বরং সে নিজের মনগড়া মানদন্ড দিয়ে অন্যদের মাপতে থাকে। এমন হয় কেবল নিজের পরিধি বুঝতে না পারার কারণে।
এই লোকগুলো যে খুব বেশি তা নয়। আবার যে খুব কম তাও নয়। কোন আল্লাহওয়ালার সোহবতে দ্বীনের উপর চলতে শুরু করেছে, কিংবা তাবলীগে তিনচিল্লা দিয়ে দ্বীনদার হয়েছে এমন লোকদেরই কেউ কেউ এই ভুলটা করে।
পীর সাহেব তো নির্দিষ্ট কিছু আমলই তাকে বাতলে দেন। 

আর তাবলীগেও নির্দিষ্ট কিছু কথাই তাকে শেখানো হয়। ছয়নম্বরের বাইরে কদম রাখার তার সুযোগই নেই। তারপরও কখনও কখনও এই ছয়নম্বরের ইলম নিয়েই সে বিশাল বিশাল গবেষণা শুরু করে। দ্বীন সম্পর্কে, দ্বীনের মেহনত সম্পর্কে, রাজনীতি সম্পর্কে, জিহাদ সম্পর্কে, আলিম-ওলামা সম্পর্কে তার নিজস্ব ইজতিহাদ চলতে থাকে। এই সুযোগে শয়তান তার অন্তরে সৃষ্টি করে নানা ভুল ধারণা। এই ওয়াসওয়াসাগুলো সে বেশিরভাগ ক্ষেত্রেই যাচাই করতে পারে না।, যাচাই করার স্কেলই যে তার নেই।
কখনও কখনও এই ভুল ধারণাগুলোকেই সে মনে করতে থাকে ইলমে লাদুন্নি কিংবা নিশ্চিত জ্ঞান। সে এই ধারণাগুলোকে তাক্বওয়া কিংবা দাওয়াতের মেহনতের বদৌলতে আল্লাহর পক্ষ থেকে দান মনে করতে থাকে। কেননা ' জানা ইলমের উপর আমল করলে যে আল্লাহ তাকে অজানা ইলম দান করেন!'
অনেক ক্ষেত্রে পরিস্থিতি আরও ভয়াবহ হয়। কোন আলিমকে যখন সে তার ধারণার বিপরীত কথা বলতে দেখে, তখন সে ভাবে, ' এখনও তাসাউফের লাইনে চলে নি তো, তাই! কিংবা এখনও সময় লাগায় নি তো, তাই!'
প্রায় ক্ষেত্রে বড় কোন আলিমও তাকে সংশোধন করতে পারেন না। 

সে তার ক্ষুদ্র জ্ঞান দিয়ে আলিম সাহেবের বয়ানেরও খুঁত ধরতে থাকে। তাকে যে তার পীর সাহেব সীমালঙ্ঘন করতে নিষেধ করেছেন, তাবলীগের মুরুব্বীগন যে তাকে ছয়নম্বরের বাইরে মুখ খুলতে নিষেধ করেছেন, তা সে বেমালুম ভুলে যায়। বরং দ্বীনের বিভিন্ন বিষয়ে সে বিশেষজ্ঞ মত পেশ করতে থাকে। যদি সে এলাকার মুরুব্বী বা জিম্মাদার হয়ে যায়, তাহলে তো কথাই নেই। তাকে সংশোধন করে কার সাধ্য!
একজন তালিবে ইলমের সাথে এমন একজনের ফোনে কথা হচ্ছিল। সে তাকে ফোনে জিজ্ঞেস করলো, আল্লাহ আপনাকে কেমন রেখেছেন? তালেবে ইলমটি বললো, ভাই! এভাবে বলা তো জরুরী নয়। আপনি কেমন আছেন বললেও উদ্দেশ্য পুরো হয়ে যায়। রাসুলের কাছ থেকেও আপনি কেমন আছেন পর্যন্ত প্রমানিত আছে।"
ফোনেই আলাপ চলছিলো। তালেবে ইলমটি এর বেশি ব্যাখ্যা করার সুযোগ পায় নি।


এদিকে এই ভাইটি তো বিশাল চিন্তায় পড়ে গেলেন। এ কী কথা! আল্লাহ আপনাকে কেমন রেখেছেন বলা নাকি জরুরী নয়। হায়! হায়! এভাবে অস্বীকার করলে ঈমান থাকে?
ভাইটি এতেই ক্ষান্ত হলো না। আলাপ করলো তারই আর দুই সাথীর সাথে। তারা বললো, সর্বনাশ! এত বড় কথা!

সে আবার তার এক মুরুব্বীকে দায়িত্ব দিলো তালেবে ইলমটিকে হেকমতের সাথে সংশোধন করে দেয়ার জন্য। পাছে তালেবে ইলমটির বয়ান শুনে মানুষ আবার গোমরাহ হয়ে যায়! তালেবে ইলমটি যে মাঝে মাঝে গাশতে বয়ান করে! মুরুব্বীর ইসলাহী প্রক্রিয়ার কথা আর নাই শুনালাম।
এই ব্যক্তি কোন আলিমের কাছে জিজ্ঞেস করার প্রয়োজনই মনে করলো না। এই ব্যাপারে সিদ্ধান্ত নিতে লাগলো নিজেরাই। অথচ কোন যোগ্য আলিমকে জিজ্ঞেস করলেই কিচ্ছা খতম হয়ে যেতো।
মাসায়েলে ইলম ওলামাগনের খিদমতে গিয়ে শিখি দ্বারা কেউ কেউ বুঝে কেবল ইবাদতের মাসায়েল। অথচ দ্বীনের ব্যাপারে কোন খেয়াল অন্তরে এলেও আলিমগনের কাছে যাচাই করা উচিত। যে ডাক্তার নয়, সে তো সামান্য অসুস্থতায়ও ডাক্তারের শরণাপন্ন হবে। নইলে সে হার্টের ব্যাথাকে গ্যাস্ট্রিকের ব্যথা মনে করবে। অথচ তার হয়ে আছে হার্টএটাক।
কেউ কেউ আবার তালীমের কিতাব দিয়েই দলিল পেশ করে। অথচ দলিল বুঝা ও দলিল পেশ করাও কি যেই সেই কাজ!

ওলামাগনের কাছ থেকে বিচ্ছিন্ন হয়ে দ্বীন বুঝতে যাওয়াই এ সব রোগের কারণ। কোন একজন মুত্তাকী আলিমকে মুশীর বানিয়ে চলার মাঝেই এর সমাধান।
( শত শত আত্মিক রোগে আমি নিজেই আক্রান্ত। নিজেকে পারফেক্ট দাবী করার চেষ্টা এই পোস্টের উদ্দেশ্য নয়)
