দ্বীনি কাজে ওয়াসায়েলের দলিল তালাশ এবং তার জবাব দেয়া ইলমি অধঃপতনের এক বড় নমুনা। দ্বীনের মেহনত সেই চৌদ্দশ বছর ধরে চলে এসেছে। এত লম্বা সময়ে মেহনতের ওয়াসায়েলের মাঝে যে কত শত পরিবর্তন পরিবর্ধন হয়েছে, তা বলার অপেক্ষা রাখে না। কিন্তু এর পেছনে দলিল তালাশ করা, কিংবা দলিল চাওয়ার মতো অপ্রয়োজনীয় কাজ বর্তমান সময়ের মতো এত ঘটে নি। 
আমি দেখেছি, কিভাবে এর কারণে দ্বীনের মধ্যে তাহরীফ হয়, কিভাবে সাধারণ মানুষের মাঝে ভুল বুঝাবুঝির সৃষ্টি হয়। আমি দেখেছি, কিভাবে বিভিন্ন পদ্ধতিগত বিষয়ের হাস্যকর দলিল মানুষ দিতে থাকে। 
আমার এক সাধারণ সাথীকে আমি বয়ান করতে শুনলাম। বয়ানের মাঝে তাকে আমি বেরুনী গাশতের দলিল দিতে শুনলাম। তার বয়ান শুনে তো আমি অবাক। সে বলছিলো খুবই প্রত্যয়ের সাথে।বলছিলো, হুদহুদ পাখি তো বেরুনী গাশত করতে বেরিয়েছিলো। রানী বিলকিসের পুরো কওমের হেদায়াত তার বেরুনী গাশতের ফসল। আমি শুনে হতবাক। বয়ান শেষে তাকে আড়ালে ডেকে বললাম, এভাবে দলিল দিতে নেই। বেরুনী গাশত এই সময়ের দ্বীনি মেহনতের এক পরিভাষা। কবেকার সেই সুলায়মান আলাইহিস সালাম এর যুগের এক পাখির ঘটনা এর পক্ষে দলিল হতে পারে না। বরং এর জন্য দলিলেরও প্রয়োজন নেই। আমার সাথী আমার কথা মানতে রাজী না। জানেন, আমি তা বড়দের থেকে শুনেছি। তারা নিশ্চয় আপনার চেয়ে বেশি জানেন। 
পরে উল্টো আমার বিরুদ্ধে শেকায়েত, ডাক্তার সাহেব সামান্য ইলম শিখে মুরুব্বীদের ভুল ধরছেন!
আমার আরেক সাথীকে বলতে শুনলাম, রাসুল সাল্লাল্লাহু আলাইহি ওয়া সাল্লাম সপ্তাহের একটা দিন মসজিদে কুবা যেতেন। আমার সাথীর উদ্দেশ্য পরিস্কার। সে বেরুনী গাশতের দলিল তালাশ করছে এবং সে পেয়েও গেছে। আমি তাকে বললাম, তুমি অন্তত এই নিয়তে বেরুনী গাশত করতে যেও না, যে রাসুলও বেরুনী গাশত করেছেন। এভাবে বললে পরবর্তী জেনারেশনের তাবলীগের সাথীরা বলবে, বেরুনী গাশত করা সুন্নাতে মুয়াক্কাদা!
আমাদের কিছু সাথীকে বলতে শুনতাম, কাকরাইলের অমুক মাওলানা মেহনতের দলিলের ক্ষেত্রে সবচেয়ে বেশি জ্ঞানী। আমি মনে মনে ভাবলাম, মেহনতের প্রামাণিকতা তো সব আলিমই কম-বেশি জানেন। এই দলিলের ক্ষেত্রে বেশি জ্ঞানী হওয়ার কি অর্থ। 
যাক, একদিন ওনার বয়ান শুনার অভিজ্ঞতা আমারও হলো। আমি বেরুনী গাশত, উমুমী গাশত, আড়াই ঘন্টা, তিনদিন লাগানো, চল্লিশ দিন লাগানো, সাল লাগানো, শবগুজারী সবকিছুর দলিল শুনলাম। কিছু দলিলের সম্পর্ক মিলাতে পারলাম, আর কিছু পারলাম না। পরে অবশ্য এই বিষয়ে ওনার লিখা বইও পেয়েছিলাম। আমাদের সাথীরা তো এসব দলিল জেনে খুশীতে গদগদ।
খুশী হওয়ার কারণও অবশ্য ছিলো। এক দলের উত্থান ঘটেছে, যারা সবকিছুর দলিল চায়। বেশকম দেখলেই বিদআত বলে লাফিয়ে উঠে। এদেরকে ঠান্ডা করার একটা অস্ত্র সাথীরা পেয়ে গেলো। 
কিন্তু সাময়িক খুশীর কারণ হলেও এর পরিণতি ভয়াবহ। ওয়াসায়েলকে মাকসাদের মতো অপরিহার্য মনে করে দ্বীনি বিকৃতির নতুন দরজা খোলার সম্ভাবনা এতে প্রবল। নিছক পদ্ধতিগত বিষয়কে সুন্নত মনে করা, কাউকে ঠিক এই পদ্ধতিতে করতে না দেখলে তাকে সুন্নত তরককারী জ্ঞান করার একটা মানসিকতা এতে সাধারণের মাঝে প্রসার লাভ করবে।
দ্বীনি বিষয়গুলোর সঠিক উপস্থাপনে ওলামাগন যদি ভুল করেন, সাধারণ মানুষ বিভ্রান্তিতে পতিত হয়।যারা দ্বীনের উসুলী জ্ঞানে পারদর্শী হন, তারা কখনই মাকাসিদ ও ওয়াসায়েলকে গুলিয়ে ফেলেন না। উভয়টির সঠিক উপস্থাপন তারা করতে পারেন। এ ব্যাপারে শায়খ ওসাইমিন রহঃকে তাবলীগ জামাতের তারতীবের ব্যাপারে এক ব্যক্তির প্রশ্ন করার ঘটনাটি আমার বেশ পছন্দ হয়েছে। তাকে প্রশ্ন করা হলো, এই তিনদিন, চিল্লা এগুলো কি বিদআত নয়? তাঁর জবাবটি চমৎকার এবং ভারসাম্যপূর্ণ। তিনি বললেন, দাওয়াত, সে তো সুন্নাহ। আর চিল্লা, তিনদিন এগুলো তো তারতীব।
তিনি সংক্ষিপ্ত উত্তরের মাঝেও মাকাসিদ ও ওয়াসায়েলের মাঝে পার্থক্য করে দিয়েছেন। এর নামই তো জ্ঞান।
